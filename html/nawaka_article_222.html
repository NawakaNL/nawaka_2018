<div class="item-page" itemscope="" itemtype="https://schema.org/Article">
 <meta content="nl-NL" itemprop="inLanguage" test="a"/>
 <div class="pull-none item-image">
  <img alt="" itemprop="image" src="https://nawaka.scouting.nl/images/articles/20180808-SB-0765.jpg"/>
 </div>
 <div style="margin-top: -25px; margin-right: 5px; text-align: right; color: white;">
  Foto: Sebastiaan Bors
 </div>
 <h2 itemprop="headline" style="margin-top: 20px; margin-bottom: 20px;">
  <a href="#">
   Achter de schermen bij team Brandveiligheid
  </a>
 </h2>
 <hr style="margin-bottom: 10px;"/>
 <div class="sharethis-inline-share-buttons" style="float: right;">
 </div>
 Gepubliceerd: zaterdag 23 januari 2021 18:08
 <br/>
 Geschreven door: RvK
 <br/>
 <hr style="margin-top: 8px;"/>
 <div itemprop="articleBody">
  <p>
   Voor de veiligheid tijdens Nawaka is er team Brandveiligheid. Dit team bestaat uit vijf vaste medewerkers en twee flexkrachten, zij bieden een helpende hand en adviseren de Scoutinggroepen en deelnemers op alle vlakken van veiligheid.
  </p>
  <p>
   Zo controleren zij onder andere op de wachtschepen of alle vluchtwegen vrij toegankelijk zijn, of er rook- en/of CO-melders zijn die (nog) correct  functioneren en de opslag van brandbare stoffen. Als het blijkt dat er bijvoorbeeld een rookmelder niet aanwezig is of niet goed functioneert, dan bieden zij er één te koop aan.
  </p>
  <p>
   Maar ook op de subkampen waken zij voor de veiligheid.  Zo worden er met regelmaat controlerondes gedaan op de toegankelijkheid van de brandpaden. Dit zijn de vastgestelde paden tussen de tenten die ervoor zorg dragen dat bij een calamiteit, zoals brand er geen kans is dat deze zich verspreid.
  </p>
  <p>
   Naast bovenstaande veiligheidscontroles draaien de medewerkers ook nog eens 24/7 diensten voor uitruk bij problemen. Zij hebben de beschikking over een speciale brandgator. Deze wordt niet alleen ingezet bij brandsituaties, maar ook bijvoorbeeld bij een melding van het vrijkomen van gevaarlijke stoffen, instortingsgevaar, stormschade en kleine brandjes. Ook is er een 1000 liter waterwagen met lage drukpomp en zijn er vuurzwepen. Een vuurzweep is een onmisbaar en milieuvriendelijk middel om beginnende brandjes en vonken te doven. Je slaat het vuur simpelweg plat en de brand is gestopt.
  </p>
  <p>
   Een sprekend praktijkvoorbeeld van hun werkzaamheden: Tijdens de controleronde na binnenkomst van de groepen was er een wachtschip die echt alles tot in de puntjes op orde had, van brandmelders tot CO-melders en van strakke vrije vluchtwegen tot recent gecontroleerde brandblussers. Echter lagen zij als derde schip van buiten aan de steiger en op de tussenliggende schepen was de vluchtroute over het dek niet optimaal. In overleg met de andere groepen en de medewerkers van het team werd dit probleem snel verholpen. Het moraal van deze situatie: "Kijk niet alleen naar je directe veiligheid, maar let ook op je omgeving!"
  </p>
  <p>
   Heb jij nou specifieke vragen of zit je ergens mee? Spreek dan één van de leden van team brandveiligheid aan. Je kunt ze herkennen aan hun vuurrode shirts. Gebeurt er iets waarbij je acuut het team nodig hebt? Meld dit dan via je subkampstaf of spreek een medewerker met portofoon aan.
  </p>
 </div>
</div>
