<div class="item-page" itemscope="" itemtype="https://schema.org/Article">
 <meta content="nl-NL" itemprop="inLanguage" test="a"/>
 <h2 itemprop="headline" style="margin-top: 20px; margin-bottom: 20px;">
  <a href="#">
   Terrein, voeding, veiligheid en productie
  </a>
 </h2>
 <hr style="margin-bottom: 10px;"/>
 <div class="sharethis-inline-share-buttons" style="float: right;">
 </div>
 Gepubliceerd: zaterdag 23 januari 2021 18:04
 <br/>
 <hr style="margin-top: 8px;"/>
 <div itemprop="articleBody">
  <p>
   Wellicht hebben jullie al wat vernomen, maar achter de schermen zijn wij hard bezig om Nawaka optimaal in te plannen op Scoutinglandgoed Zeewolde. Een uitdaging om ervoor te zorgen dat het voor jullie een fantastisch Nawaka wordt.
  </p>
  <p>
   Vanuit Ondersteuning worden de teams Productie 2018, Veiligheid en Voeding &amp; Horeca aangestuurd.
  </p>
  <h3>
   Productie 2018
  </h3>
  <p>
   Komende zomer gaan we in een relatief kort tijdsbestek twee evenementen achter elkaar opbouwen, houden en afbreken. Het zomerseizoen start met
   <a href="https://roverway.scouting.nl/">
    Roverway
   </a>
   en na vier dagen ombouwen gaat Nawaka los. Dit betekent dat de vrijwilligers van Productie 2018 voor beide evenement tenten bouwen, infra aanleggen en voor allerlei voorzieningen zorgen.
  </p>
  <h3>
   Veiligheid
  </h3>
  <p>
   Ook de veiligheid en goede zorg zowel op het land en in, op en rond het water is belangrijk. De veiligheidsteams zijn bezig om alles wat met jouw veiligheid te maken heeft uit te werken, zodat je als deelnemer veilig aan alle activiteiten kunt deelnemen. Mocht er toch iets mis gaan, dan staat er straks ook een (basis)zorgteam voor je klaar.
  </p>
  <h3>
   Voeding &amp; Horeca
  </h3>
  <p>
   Natuurlijk mag op Nawaka de voorziening voor de inwendige mens niet ontbreken. Deze zijn tijdens het kamp volop aanwezig in de vorm van Nawakafe’s, Toko en het VVC (voedselverdeelcentrum). Dit onderdeel faciliteert ook de levensmiddelen die voldoen aan de doorgegeven diëten. Als de informatie die jij hebt vermeld m.b.t. een dieet niet helder is, zal er contact met je opgenomen worden.
  </p>
  <h3>
   Indeling terrein
  </h3>
  <p>
   De grootste puzzel is om alle voorzieningen op het terrein in te delen en ervoor te zorgen dat jij als deelnemer op redelijke afstand gebruik kan maken van deze voorzieningen. Voor alle vletten en wachtschepen zullen voldoende aanlegplekken gerealiseerd worden. De huidige steiger wordt namelijk aan de noord- en zuidzijde verlengd voor de vletten. In oostelijke richting komt ook een verlenging voor de wachtschepen en slepers. Ook zal bij de steiger een voorziening komen om te kunnen overnachten op de wachtschepen. De laatste losse eindjes hiervan worden momenteel afgehecht. Dit betekent dat tijdens de eerste subkampendag de terreinindeling met jullie gedeeld zal worden.
  </p>
  <p>
   Het wordt een Nawaka met een prachtige indeling! Je kunt struinen op de Centrale Markt, je energie kwijt op het actieveld, in de Toko terecht voor je vergeten boodschap en gebruik maken van voldoende sanitaire voorzieningen in de buurt van jouw subkamp.
  </p>
  <p>
   Ondersteuning gaat er helemaal voor om jou het Ondersteboven Nawaka 2018 gevoel te geven.
  </p>
 </div>
</div>
