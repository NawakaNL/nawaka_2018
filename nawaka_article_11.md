




 Gepubliceerd: zaterdag 23 januari 2021 18:04
   




 Feestelijke opening Nawaka 2018 in centrum Zeewolde
-----------------------------------------------------



**Van 6 tot 15 augustus wordt op Scoutinglandgoed Zeewolde het Nationaal Waterkamp (Nawaka) georganiseerd. Vierduizend scouts in de leeftijd van 8 – 18 jaar oud ondernemen 10 dagen lang uitdagende activiteiten in en rondom het water van het Nuldernauw. Nawaka is onderdeel van Scouting Nederland en wordt georganiseerd door 700 vrijwilligers van Scouting Nederland. De opening van het waterkamp is op dinsdag 7 augustus om 14.00 uur tot 16.00 uur op het Raadhuisplein in Zeewolde.** 




 Van 13.00 uur tot 14.00 uur zal er een voorprogramma zijn op het Raadhuisplein wanneer alle 4.000 deelnemers binnendruppelen. Om 14.00 uur zal er op het podium een creatieve show te zien zijn in het thema van Nawaka 2018; ‘Ondersteboven’. Rond 14.30 uur zal Burgemeester van Zeewolde, Gerrit Jan Gorter, samen met de projectleiders van het evenement Nawaka 2018 officieel openen.
 



 Er zal een optreden zijn van het muzikale duo ‘Sjors & Eef’, zij zingen het themalied ‘Ondersteboven’ dat speciaal voor Nawaka geschreven is. Sjors & Eef zijn zelf twee waterscouts die in hun vrije tijd graag muziek maken en optreden.
 



 De 4.000 scouts zullen tijdens de opening hun subkamp t-shirt in de kleur van hun subkamp dragen. Het Nawakaterrein op Scoutinglandgoed Zeewolde is ingedeeld in acht subkampen. Elke leeftijdscategorie van de kinderen heeft een eigen subkamp en een eigen kleur. Al die verschillende kleuren t-shirts geeft natuurlijk een feestelijk beeld.
 



 Tijdens de opening van Nawaka 2018 is het Raadhuisplein afgesloten voor lokale of toeristische bezoekers. Het gemeentehuis blijft wel bereikbaar.
 




 Gondelvaart met 4.000 scouts in Voorhaven Zeewolde
----------------------------------------------------



**Van 6 tot 15 augustus aanstaande wordt op Scoutinglandgoed Zeewolde Nawaka 2018 georganiseerd. Nawaka staat voor Nationaal Waterkamp en is een kamp voor circa 4.000 waterscouts in de leeftijd van 8 - 18 jaar oud van Scouting Nederland. Gedurende deze 10 dagen ondernemen de scouts allerlei uitdagende activiteiten op en rondom het water van het Nuldernauw. Een spectaculair onderdeel van dit waterkamp is de gondelvaart in de voorhaven van Zeewolde op zaterdagavond 11 augustus. Inwoners van Zeewolde en omgeving zijn hiervoor van harte uitgenodigd.** 




**![Gondelvaart-Nawaka.jpg](/images/Gondelvaart-Nawaka.jpg)**




 De gondelvaart is hét bedankje van de deelnemers van Nawaka aan de gemeente Zeewolde. Dit wordt gedaan door één lange grote versierde en verlichte optocht over het water van boten langs het centrum van Zeewolde. Het is een optocht van circa 450 verlichte en versierde boten (lelievletten- en schouwen) en 80 motorboten.
 



 Inwoners van Zeewolde kunnen de optocht aanschouwen vanaf de kades van de voorhaven, de dijk langs de Bolhaven en het grasveld ter hoogte van Rede 42. Hier staat een spreekstalmeester die zal zorgen voor uitleg. Burgemeester Gerrit Jan Gorter is ook aanwezig in de voorhaven en neemt plaats in de jury en zal samen met de andere juryleden de winnaar aanwijzen van de gondelvaart. De winnaar is diegene met de mooiste en/of origineelste versierde en verlichte boot uit de optocht.
   

  

**Tijd:** 
 21.00 uur – 23.00 uur: gondelvaart door de voorhaven en Wolderwijd (in de buurt van het havengebied)
 



**Locatie toeschouwers:** 
 inwoners van Zeewolde kunnen de optocht aanschouwen vanaf de kades van de voorhaven, de dijk langs de Bolhaven en het grasveld ter hoogte van Rede 42.
 


#### 
**Foodplein**



 Voorafgaand aan gondelvaart, vinden er vanaf 17.00 uur diverse activiteiten plaats in de Aanloophaven van Zeewolde. Het plein verandert namelijk deze zaterdagavond in een groot terras.
   

 Diverse foodtrucks staan opgesteld, er is live muziek, een demonstratie flyboarden en sportievelingen kunnen de waterballen ook gratis uitproberen. Kortom: de Aanloophaven bruist deze dag van de activiteiten!
   

  

 N.B: Mocht er op zaterdagavond 11 augustus onweer voorspeld zijn qua weersverwachting zal de gondelvaart niet doorgaan. Dit zal worden gecommuniceerd via de website
 [www.nawaka.scouting.nl](https://www.nawaka.scouting.nl) 
 .
 




 Nawaka opent deuren voor inwoners van Zeewolde en omstreken
-------------------------------------------------------------



![Nawaka-.jpg](/images/Nawaka-.jpg)
 Op zondag 12 augustus opent Nawaka 2018 haar deuren voor de inwoners van Zeewolde en omstreken. Zij zijn van harte welkom tijdens deze zogenaamde 'burendag' om een kijkje te komen nemen op Scoutinglandgoed Zeewolde.
 



 Op zondag 12 augustus is het Nawaka-terrein van 11.00 uur tot 16.00 uur open voor bezoekers uit Zeewolde en omgeving. We nodigen inwoners van harte uit om eens een kijkje te nemen op het terrein en te ervaren wat Nawaka is! Er is geen parkeergelegenheid in de nabije omgeving van het Scoutinglandgoed Zeewolde. Wij adviseren u daarom op de fiets te komen.
 



 Er is geen speciaal programma voor deze burendag, maar het reguliere programma van Nawaka zal gewoon doordraaien. Zo krijgen bezoekers de beste indruk van wat Nawaka is en welke activiteiten de deelnemers ondernemen.
   

  

**Adres Scoutinglandgoed Zeewolde:** 
 Nulderpad 5 Zeewolde.
 










