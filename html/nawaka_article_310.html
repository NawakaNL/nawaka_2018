<div class="item-page" itemscope="" itemtype="https://schema.org/Article">
 <meta content="nl-NL" itemprop="inLanguage" test="a"/>
 <div class="pull-none item-image">
  <img alt="" itemprop="image" src="https://nawaka.scouting.nl/images/articles/43996675272_9be3e64dc4_h.jpg"/>
 </div>
 <h2 itemprop="headline" style="margin-top: 20px; margin-bottom: 20px;">
  <a href="#">
   De vijf… beste manieren om contact te houden na Nawaka
  </a>
 </h2>
 <hr style="margin-bottom: 10px;"/>
 <div class="sharethis-inline-share-buttons" style="float: right;">
 </div>
 Gepubliceerd: zaterdag 23 januari 2021 18:09
 <br/>
 Geschreven door: NR
 <br/>
 <hr style="margin-top: 8px;"/>
 <div itemprop="articleBody">
  <p>
   De laatste dagen van Nawaka zijn aangebroken en de eerste mensen zijn al begonnen om hun tas in te pakken. Er is echter nog één belangrijk ding wat je sowieso moet doen, namelijk zorgen dat je contact blijft houden met je vers gemaakt vrienden.
  </p>
  <p>
   <strong>
    1. “Sorry ik had geen briefpapier, dus ik heb de achterkant van een scoutFM poster gebruikt”
   </strong>
   <br/>
   Blijf lekker old school en schrijf een kekke brief voor je Nawaka friends, geef deze bij vertrek en zet jouw adres erin. Zo kun je verder als penvrienden. Als je geluk hebt ben je over 20 jaar nog steeds vrienden!
  </p>
  <p>
   <strong>
    2. “Wil je in mijn vriendenboekje schrijven?”
   </strong>
   <br/>
   Vroeger was dit je grootste hobby, zoveel mogelijk vriendenboekjes vullen. Nu heb je natuurlijk Facebook, maar toch zijn vriendenboekjes gewoon voor velen een guilty pleasure. Heb je geen vriendenboekje bij je? Dan maak je er toch zelf eentje. Bij de Toko kun je een boekje aanschaffen, schrijf zelf de vragen erin en dan is het invullen geblazen! Super leuk om over een paar jaar terug te lezen.
  </p>
  <p>
   <strong>
    3. “Voeg me even toe op…”
    <br/>
   </strong>
   Ben jij niet zo’n fan van al die papieren meuk? Of ben je zo’n überscout dat je het papierverspilling vindt? Dan kun je ook gewoon iedereen toevoegen op social media. Voor jou is het bijhouden van je stories op Insta, Facebook en Snapchat je grootste hobby. Dus stuur die vriendschapsverzoekjes er maar uit en gaan met die banaan!
  </p>
  <p>
   <strong>
    4. “Ik vind je gewoon leuk…”
   </strong>
   <br/>
   Naast alle vriendschappen die zijn gesloten, zijn er natuurlijk ook genoeg mensen die stiekem een oogje hebben gekregen op iemand. Die ene knappe kerel, of die mooie meid van tegenover blijft gewoon in je hoofd spoken. Maar hoe pak je dat aan? Heel simpel, je haalt heel diep adem en je stapt op je crush af. Het is toch de laatste dag, als het niet wederzijds is, zie je hem of haar toch pas weer over vier jaar. “Nee” heb je en “ja” kun je krijgen!
  </p>
  <p>
   <strong>
    5. “Fotoooo”
    <br/>
   </strong>
   Vind je het toch wel een beetje spannend, maar wil je gewoon een goed excuus om zijn of haar nummer te verkrijgen? Dan moet je vragen om een leuke foto met zijn tweeën, want dat is leuk voor later. Hierna moet je subtiel vragen of je crush de foto ook wilt, en dat je de foto wel even door kan appen. Twee vliegen in één klap: je hebt een leuke foto samen én je hebt het nummer van die scout waar jij echt verkikkerd op bent.
  </p>
  <p>
   Veel succes!
  </p>
 </div>
</div>
