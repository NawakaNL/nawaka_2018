


Programma
----------





 Gepubliceerd: zaterdag 23 januari 2021 18:04
   




**Nawaka is van 6 - 15 augustus 2018 op Scoutinglandgoed Zeewolde.** 




 De activiteiten zelf worden op drie manieren aangeboden:
 



 • Centraal Programma
   

 • Subkamp Programma
   

 • Inloopactiviteiten op de Centrale Markt
 


### 
 Centraal Programma



 Een
 [PDF van het programma is hier te downloaden](/nl/deelnemers/voorwaarden-en-kampregels/66-programma) 
 . Het centrale programma bevat een aantal standaardelementen en de momenten waarop zij plaats vinden zijn vooraf bepaald.
 



![programma-plaatje.png](/images/programma-plaatje.png)












### 
 De Centrale Markt
 *"Kaap de Goede Hoop"*



 Kaap de Goede Hoop is het bruisende middelpunt waar alle Nawaka reizigers van de subkampen elkaar ontmoeten. Heb je even niets te doen, loop dan naar de Centrale Markt en beleef de sfeer van Zuid-Afrika.
 



 Op de centrale markt vind je inloopactiviteiten in 8 thema’s. We lichten hier een heel klein tipje van de sluier op!
 



**Game-World**
 Van levend poolbiljard tot de nieuwste bordspellen, van alles is er bij Game-World te vinden. Oh ja videogames en Virtual Reality games ontbreken natuurlijk niet!
 



**Adventure**
 Klimmen of klauteren, een Speleo Box proberen of heelhuids door een Laser Maze komen? Breng dan een bezoekje aan Adventure!! Wil je een keer ervaren hoe een scubadiver onderwater kan ademen? Vergeet dan niet het ingevulde toestemmingsformulier (binnenkort op de Nawaka-website) mee te nemen naar Nawaka!
 



**Lounge**
 Ben je laag in energie, bij Lounge kan je je met relaxte activiteiten weer opladen. Te veel energie? Dan kan je mee doen met een pubquiz of muziek maken op het open podium (neem je muziekinstrumenten mee!)
 



**Discovery**
 Op avontuur tijdens Nawaka? Raak ondersteboven bij Discovery, waar je kan uitvinden hoe technische dingen werken, wat je met recyclede materialen kan maken en hoe je er jouw Scout skills kan upgraden. Ga met jouw team de uitdaging aan om de hoogste score te halen bij het opwekken van groene energie tijdens Nawaka.
 



**Scouting**
 Hier vind je de historie van Waterscouting, Scouting in Zuid-Afrika en natuurlijk alle vorige Nawaka’s. In de Scoutshop kan je alles kopen wat je als millennium Scout nodig hebt. En natuurlijk is er alle informatie over de nieuwe waterwerk insignes voor welpen en waterscouts, waarvan de laatste tijdens Nawaka uit komen.
 



**Workshops / Info voor troepstaf**
 Natuurlijk is er tijdens Nawaka aandacht voor leiding van jouw groep; tijdens Nawaka worden er diverse workshops georganiseerd: Met de snelcursus EHBO en Reanimatie/AED kan tijdens Nawaka een certificaat worden behaald. Maar ook over de nieuwste ontwikkelingen op het gebied van CWO kwalificaties worden workshops gehouden.
 



**Food**
 Nog een laatste boodschap doen bij de TOKO? Heb je trek in een snack of een lekkere verfrissing? Of zin in een alcoholvrije cocktail tijdens Happy Hour in het Nawacafee? Kom naar Kaap de Goede Hoop en geniet van het zonnetje aan het water op het terras van het Nawacafee.
 



### 
 Het Actieveld



![](/images/phocagallery/unnamed.jpg)




 Het actieveld, daar kun je activiteiten doen die op een normaal zomerkamp niet kunnen. In verschillende thema's kun je hier een hele dag vette dingen doen. Activiteiten waar we aan zitten te denken zijn: abseilen, mudrace, vlotten bouwen, de hoogte in, escaperoom, botsauto's op het water en nog veel meer. Iedere scouts kan hier een hele dag plezier gaan beleven!
 











### 
 Nautische Activiteiten



![](/images/phocagallery/unnamed-2.jpg)




 Ook deze Nawaka zal het weer mogelijk zijn om je nautische vaardigheden en krachten te meten met je collega waterscouts uit het hele land. Daarom organiseert Team Nautisch wedstrijden voor zeilen, roeien en wrikken. Speciaal voor Nawaka 2018 zal er op het Wolderwijd een mooie ruime wedstrijdbaan opgezet worden voor het zeilen. Bij voldoende belangstelling ook voor schouwen! Voor het roeien en wrikken wordt een wedstrijdbaan uitgezet op het Nuldernauw.
 



 Hoor jij bij de beste van je subkamp dan plaats je je voor de grote finale. In de finale kun je bewijzen de beste zeiler, roeier of wrikker te zijn van Scouting Nederland. Ook aan de allrounders is gedacht, tijdens de prestatietocht van zo'n 23 kilometer is zeilen, roeien, wrikken en jagen toegestaan en zal dit ook allemaal nodig zijn om als eerste weer bij de finish aan te komen.
 



 Team Nautisch organiseert op zaterdagavond 11 augustus ook de Gondelvaart. Versier je vlet, sleper of wachtschip en vaar met ons mee de nacht in. Zet je eigen groep in de spotlight en gezamenlijk zorgen we voor een verlicht spektakel dat ze nooit eerder op de randmeren hebben gezien. Als deelnemer vaar je er zelf midden in, veruit de beste plek om dit schouwspel te beleven. En aangezien dit op de avond van de ouderdag is, is de kans groot dat je op de wal bekende gezichten ziet staan. Vergeet niet om voor Nawaka al na te denken over de aankleding van jouw boot, want je moet het uiteraard zelf meenemen. Wie weet wint jouw groep wel één van die mooie prijzen in de categorieën 'Aankleding','Gezelligheid' en 'Ondersteboven'?
 



 Voor alle programmaonderdelen, met uit zondering van de Gondelvaart, zul je jezelf tijdens Nawaka moeten inschrijven. Dit kan bij jouw subkampstaf. Zie ook de
 [deelnemersinformatie van Team Nautisch](/nl/deelnemers/voorwaarden-en-kampregels/54-nawaka-2018-nautisch-deelnemersinformatie/file) 
 , waarin alle tijden en deelnamevereisten nog eens rustig na te lezen zijn.
 



### 
 Team Feesten



![](/images/phocagallery/unnamed-4.jpg)




 Nawaka is één groot feest. Maar team Feesten staat garant voor de extra feestelijke momenten. Te beginnen met de spetterende actieve opening. Ja, bereid je maar vast voor op een beetje actie! Gevolgd door een feestavond op vrijdag voor iedereen, met een gevarieerd programma zodat een ieder uit zijn bol kan gaan. Van jongste scout, tot oudste medewerker, het wordt een knalfuif.
 



 Van easy-listening tot jumpen met de beentjes van de vloer. En dan natuurlijk de spetterende afsluiting. Ook team feesten zal het water niet schuwen, hoe dat er exact uit gaat zien? Dat ga je als deelnemer van Nawaka 2018 meemaken!
 






