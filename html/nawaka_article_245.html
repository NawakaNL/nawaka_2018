<div class="item-page" itemscope="" itemtype="https://schema.org/Article">
 <meta content="nl-NL" itemprop="inLanguage" test="a"/>
 <div class="pull-none item-image">
  <img alt="" itemprop="image" src="https://nawaka.scouting.nl/images/articles/30092250808_6b315abda2_h.jpg"/>
 </div>
 <div style="margin-top: -25px; margin-right: 5px; text-align: right; color: white;">
  Foto: Robbert van der Gaag
 </div>
 <h2 itemprop="headline" style="margin-top: 20px; margin-bottom: 20px;">
  <a href="#">
   De big Bermuda business boanza
  </a>
 </h2>
 <hr style="margin-bottom: 10px;"/>
 <div class="sharethis-inline-share-buttons" style="float: right;">
 </div>
 Gepubliceerd: zaterdag 23 januari 2021 18:08
 <br/>
 Geschreven door: LA
 <br/>
 <hr style="margin-top: 8px;"/>
 <div itemprop="articleBody">
  <p>
   Bij subkamp Bermuda hebben de scouts vandaag de hele dag op het water een groot handelsspel gedaan. Ze konden Bermeuro’s verzamelen voor de ondersteboven casino avond.
  </p>
  <p>
   Met 70 boten en 400 deelnemers zijn ze van start gegaan op vaarwater Zuid. De scouts hebben per lelievlet één Bermeuro gekregen om mee te handelen. Ze konden langs acht posten gaan om met spullen te handelen uit de streek van Bermuda. Zo zijn er Cubaanse sigaren, Bermuda broeken, inktvisringen, parels en slippers. De Bermeuro’s hebben verschillende kleuren die allemaal een andere waarde hebben. Je hebt geel (1 Bermeuro), groen (5 Bermeuro) en rood (25 Bermeuro).
  </p>
  <p>
   Op de steiger zat de post van de subkampstaf. Af en toe legde er een groep aan om te handelen. Ze vertelde dat in de middag de wind zou gaan draaien dus dat ze dan anders moesten gaan zeilen. Ze vertelde ook dat ze het heel erg naar hun zin hadden als subkampstaf: “ We vinden het zo gaaf dat je met zo weinig mensen, eigenlijk zo’n grote groep kan aansturen. We hebben elke dag om 17.00 uur een overleg met leiding van alle groepen. Bij dat overleg stuur je dan indirect met twee mensen 500 man aan.”
  </p>
  <p>
   Ook hebben ze sinds gisteren de orde van de Bermuda baas gestart. Ze kiezen elke dag iemand uit die een bijzondere prestatie heeft geleverd die dag. Ze gaan in pak met een ceremoniemeester en drie discipelen naar een groep toe en ridderen dan iemand tot Bermuda baas. Gisteren is iemand geridderd die de hele dag de Bermuda yell over het hele terrein had geroepen. Ze krijgen een shirt met daarop 'Ik ben een baas'. Wie weet word jij de volgende keer wel geridderd als je goed je best doet.
  </p>
  <p>
   Op het water waren veel kinderen lekker aan het varen. De posten op het water werden door leiding van de scoutinggroepen bemand. De kinderen legden aan aan de sleper en motorvletten en konden zo handelen. Ook werd er geluncht op het water en alle kinderen hebben lekker gezeild en genoeg munten verzameld voor de avond.
  </p>
 </div>
</div>
