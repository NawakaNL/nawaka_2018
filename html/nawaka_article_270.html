<div class="item-page" itemscope="" itemtype="https://schema.org/Article">
 <meta content="nl-NL" itemprop="inLanguage" test="a"/>
 <div class="pull-none item-image">
  <img alt="" itemprop="image" src="https://nawaka.scouting.nl/images/articles/43055579105_ee089a2d04_h.jpg"/>
 </div>
 <h2 itemprop="headline" style="margin-top: 20px; margin-bottom: 20px;">
  <a href="#">
   Een dag vol avonturen voor subkamp Oase
  </a>
 </h2>
 <hr style="margin-bottom: 10px;"/>
 <div class="sharethis-inline-share-buttons" style="float: right;">
 </div>
 Gepubliceerd: zaterdag 23 januari 2021 18:09
 <br/>
 Geschreven door: NR
 <br/>
 <hr style="margin-top: 8px;"/>
 <div itemprop="articleBody">
  <p>
   De deelnemers van subkamp Oase hebben vandaag veel beleefd. Van zeilspellen, tot selfieopdrachten en van kaarten tot pianospelen, alles is vandaag gedaan door dit subkamp. Een turbulente dag voor een supergezellig subkamp.
  </p>
  <p>
   De dag begon met het zeilspel ‘Kamelen Go’, waar deelnemers een levensechte kamelenrace naar Zeewolde moesten afleggen. Er moesten hints verzameld worden, puzzels worden opgelost en als kers op de taart werden zowel de zeilkunsten als de hand-oog coördinatie van de scouts op de proef gesteld.
  </p>
  <p>
   Nadat de groepen in Zeewolde aangekomen waren, was er gelegenheid om te lunchen. Hierna ging het grote ‘ondersteboven-selfiespel’ in het centrum van start. De scouts kregen per groepje een lijst van dertig opdrachten, van al deze opdrachten moesten ze een selfie maken met de hele groep erbij. Voorbeelden zijn “Maak een selfie met een tuinkabouter” en “Maak een selfie met twee mensen die precies dezelfde kleding aanhebben". Met de kabouteropdracht werden de scouts gematst, er stond namelijk een grote opblaas tuinkabouter van La Chouffe in het centrum. De scouts van Scoutinggroep Kon-Tiki uit Haarlem verwezen naar deze kabouter als “die opblaaspop met een dikke reet”. Naast het spelen van het spel hebben de scouts in grote getalen gewinkeld. De meeste scouts hebben volop eten en drinken ingeslagen voor de komende dagen. De Watergeuzen uit Zaandam hebben haarverf gekocht. Dus als je iemand tegenkomt met roze spikkels, groene plukken of een regenboog in het haar, dan weet je van welke groep ze zijn.
  </p>
  <p>
   Aan het eind van het spel sloeg het weer om en moesten alle scouts schuilen voor het onweer. Gelukkig kon iedereen terecht in het theater van restaurant The Lux om even op te warmen. De sfeer was heel goed, er werd gekaart, uit volle borst gezongen en volop nieuwe vrienden gemaakt. Ivar (13) van de Cornelis Lelygroep uit Almere had heel vriendelijk een pad gemaakt tussen alle spullen en scouts, zodat de medewerkers van The Lux niet al te veel last hadden van de grote massa kinderen in het restaurant. Micha (11) van dezelfde groep heeft samen met Pip van een Engelse Scoutinggroep iedereen vermaakt door heel mooi piano te spelen. Toen het onweer weer voorbij was, zijn alle vletten teruggesleept naar het Nawaka-terrein, waarna iedereen lekker kon opwarmen bij de tent.
  </p>
  <link href="/components/com_nawakaarticle/flickity.min.css" media="screen" rel="stylesheet" type="text/css"/>
  <script src="/components/com_nawakaarticle/flickity.pkgd.min.js">
  </script>
  <div class="flickity" data-flickity='{ "imagesLoaded": true, "percentPosition": false }'>
   <img src="https://nawaka.scouting.nl/images/articles/30092249448_d3cd2d056f_h.jpg"/>
   <img src="https://nawaka.scouting.nl/images/articles/30092265078_89d70dcf4c_h.jpg"/>
   <img src="https://nawaka.scouting.nl/images/articles/30092265218_ab0c02e6cc_h.jpg"/>
  </div>
 </div>
</div>
