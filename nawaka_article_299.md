


![](https://nawaka.scouting.nl/images/articles/43286671394_866509dc5e_k.jpg)


Weet je wat ik wil? Een opblaaskrokodil!
-----------------------------------------





 Gepubliceerd: zaterdag 23 januari 2021 18:09
   

 Geschreven door: NR
   




 Op zondag en maandagavond hebben de explorers een nachthike gelopen. Ongeveer 400 explorers hebben de tocht van twaalf kilometer afgelegd met een opblaaskrokodil. In totaal waren er 66 krokodillen om de explorers gezelschap te houden en ze te beschermen tegen boze stieren tijdens de tocht.
 



 Gedurende de nachtelijke wandeling kwamen de explorers langs verschillende posten met leuke activiteiten, zoals boogschieten en het afleggen van een stormbaan. Bij de derde post kregen ze een heus feestmaal. Met als hoofdgerecht meelwormen en als toetje een zwarte suikerspin. Waarom de suikerspinnen zwart waren weten we niet precies, maar het zag er wel cool uit. Naast de reguliere tocht moesten de explorers onderweg ook opdrachten uitvoeren zoals het tellen van het aantal koala’s die ze onderweg tegenkwamen. Team communicatie is nog op zoek geweest naar de zeventien koala’s, maar ze waren echt goed verstopt, dus je was lekker bezig als het jou wel is gelukt!
 



 Elke groep had een opblaaskrokodil die ze met hun leven moesten bewaken. Helaas waren er meerdere groepen die niet krokodilvriendelijk te werk gingen, bij de eerste post waren er namelijk al meerdere krokodillen leeggelopen. Toch hebben we een groep gesproken die hun krokodil verzorgde alsof het hun baby was. Hij heette Gerard de Geile Alligator en heeft meerdere malen mond op mond beademing gehad om de tocht te overleven. Na de hike moesten ze de krokodillen helaas weer inleveren. Mocht je toch graag een krokodil als huisdier (of partner) willen hebben, dan kun je die bij
 [Bol.com](https://www.bol.com/nl/p/opblaas-krokodil-intex/9200000073869436/) 
 bestellen voor slechts €13,40!
 




